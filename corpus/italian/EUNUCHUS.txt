ATTO I
       
       
      FEDRIA PARMENONE
      FEDRIA (entra in scena conversando con Parmenone)
      Allora, che devo fare? Non ci vado neppure adesso che è lei a chiamarmi, 
      di sua iniziativa? O piuttosto faccio vedere che non sono il tipo, io, da 
      subire gli insulti di una puttana? Mi ha chiuso fuori; mi richiama: devo 
      tornare da lei? Manco se mi prega in ginocchio.
      PARMENONE
      Se davvero ci riesci, accidenti, non c'è decisione migliore né più 
      coraggiosa. Ma se cominci e poi non insisti con fermezza e, quando non ce 
      la fai più, senza che nessuno te lo chieda, senza neppure aver fatto pace, 
      ti precipiti da lei facendole capire che l'ami e che non riesci a 
      resistere, allora è fatta, è finita, sei già morto: se capirà che sei 
      vinto, si farà beffe di te. Perciò, padrone mio, finché sei in tempo, 
      pensaci e ripensaci; quel che non ha in sé né ragione né moderazione, mica 
      puoi governarlo con la ragione. Gli inconvenienti dell'amore sono tutti 
      qui: offese, sospetti, litigi, tregue, guerre, e poi ancora pace: se tu 
      pretendessi di rendere stabili con la ragione questi sentimenti ballerini, 
      sarebbe come se cercassi di fare pazzie ragionevolmente. E quanto adesso 
      pieno d'ira vai rimuginando dentro di te: «Io a lei... lei che a lui... 
      lei che a me... lei che non...! Basta, vorrei piuttosto morire: si 
      accorgerà che uomo sono io», tutte queste parole di fuoco, accidentaccio, 
      basterà a spegnerle una sola lacrimuccia finta, spremuta con fatica, a 
      forza di sfregarsi gli occhi; e così sarà di nuovo lei ad accusarti e tu 
      di nuovo a soffrire.
      FEDRIA
      Che comportamento indegno! Ora capisco che lei è una disgraziata e io un 
      infelice: non ne posso più, ma brucio d'amore, e, lucido e cosciente, vivo 
      e consapevole, muoio e non so che fare.
      PARMENONE
      Che fare? Visto che sei prigioniero, paga il minor riscatto che ti riesce; 
      se non riesci a cavartela con poco, paga meno che puoi, ma non stare a 
      torturarti!
      FEDRIA
      È questo il tuo consiglio?
      PARMENONE
      Se hai sale in zucca, non aggiungerai altre pene a quelle che l'amore di 
      per sé ti rifila; e quelle le sopporterai ragionevolmente. Ma eccola che 
      esce, la rovina del nostro podere; perché quello che dovremmo raccogliere 
      noi se lo becca lei.
       
      TAIDE FEDRIA PARMENONE
      TAIDE (a parte)
      Povera me, ho paura che Fedria se n'abbia avuto a male e abbia 
      interpretato diversamente dalle mie intenzioni il fatto che ieri non l'ho 
      lasciato entrare.
      FEDRIA
      Tremo tutto, Parmenone, e sono tutto un brivido da quando l'ho vista.
      PARMENONE
      Sta' calmo: fatti sotto a quel fuoco e presto ti riscalderai, quanto basta 
      e avanza.
      TAIDE
      Chi parla qui? Ah, eri tu, mio caro Fedria? Perché te ne stavi fermo qui? 
      Perché non sei entrato subito?
      PARMENONE (a parte)
      Però sul fatto che l'ha chiuso fuori, nemmeno una parola!
      TAIDE
      Perché te ne stai zitto?
      FEDRIA (con amara ironia)
      Sarà perché per me la tua porta è sempre aperta e io per te sono il primo!
      TAIDE
      Smettila!
      FEDRIA
      Come «Smettila»? O Taide, Taide, magari il mio amore per te fosse uguale 
      al tuo per me, così che tu ne soffrissi quanto soffro io, oppure di questa 
      faccenda a me non importasse nulla!
      TAIDE
      Non ti tormentare, te ne scongiuro, cuor mio, Fedria amato. Non l'ho fatto 
      perché c'è qualcuno che amo o preferisco a te; ma le cose stavano così, 
      dovevo farlo.
      PARMENONE
      Me lo immagino, poverina, come capita, l'hai chiuso fuori per amore...
      TAIDE
      La metti così, Parmenone? Fa' pure; (a Fedria) ma tu ascolta perché ti ho 
      invitato a venire qui.
      FEDRIA
      Va bene.
      TAIDE
      Prima dimmi: costui saprà mantenere il silenzio?
      PARMENONE
      Io? Certamente. Però, senti bene, io ti prometto la mia lealtà a queste 
      condizioni: se ascolterò la verità, tacerò e mi terrò tutto per me; ma se 
      ascolterò bugie, frottole o menzogne, vuoterò subito il sacco. E sono un 
      sacco pieno di buchi, perdo un po' di qui e un po' di là. Perciò, se vuoi 
      che stia zitto, fuori la verità.
      TAIDE
      Mia madre era di Samo: viveva a Rodi.
      PARMENONE
      Su questo posso tener la bocca chiusa.
      TAIDE
      Proprio allora un mercante regalò a mia madre una bambina rapita di qui, 
      dall'Attica.
      FEDRIA
      Una cittadina ateniese?
      TAIDE
      Credo di sì; non lo so per certo: quella diceva il nome della madre e del 
      padre; della patria non sapeva nulla e d'altronde, data la sua età, non 
      era in grado di fornire altri segni di riconoscimento. Il mercante aveva 
      aggiunto che dai pirati, da cui l'aveva comprata, aveva sentito dire che 
      l'avevano rapita al capo Sunion. Mia madre, quando l'ebbe ricevuta, 
      cominciò a insegnarle ogni cosa con amore, ad allevarla come se fosse sua 
      figlia. I più credevano che fosse mia sorella. Quanto a me, me ne venni 
      qui con un forestiero, l'unico con cui avessi una relazione allora, ed è 
      stato lui a lasciarmi tutto quel che ho.
      PARMENONE
      Queste sono due bugie: il sacco le perderà.
      TAIDE
      Perché dici questo?
      PARMENONE
      Perché a te uno solo non bastava e perché non è stato l'unico a farti 
      regali; anche lui (indica Fedria) ti ha portato un bel po' di roba.
      TAIDE
      È vero; ma lasciami arrivare al punto che mi sta a cuore. Il soldato, che 
      nel frattempo era diventato il mioamante, partì per la Caria. Frattanto ho 
      conosciuto te e tu sai bene quanto intimo io ti consideri da quel momento 
      e come ti confidi ogni mio pensiero.
      FEDRIA
      Neppure su questo Parmenone potrà tenere la bocca chiusa.
      PARMENONE
      C'è forse da dubitarne?
      TAIDE
      Fate un po' di attenzione, ve ne prego. Mia madre è morta laggiù poco 
      tempo fa; ha un fratello piuttosto attaccato al denaro. Costui, come vede 
      quella bella ragazza e sa che suona la cetra, nella speranza di cavarne 
      una bella sommetta la mette subito all'asta e la vende. Il caso vuole che 
      capitasse lì il mio amico: la comprò per farmene un dono, senza sapere 
      proprio nulla di tutta la faccenda. Arrivato qui, come ha saputo che avevo 
      una relazione con te, ha trovato mille pretesti per non darmela: dice che 
      se avrà la sicurezza che io lo preferirò a te e non dovrà temere che, 
      avuta la ragazza, io lo pianti, me la donerà. Ma per adesso non si fida. 
      Io però ho il sospetto che abbia messo gli occhi sulla ragazza.
      FEDRIA
      Si sarà mica spinto più in là?
      TAIDE
      No; ho fatto le mie indagini, mio caro Fedria. Ho molti motivi per 
      desiderare di portargliela via: prima di tutto perché la gente dice che è 
      mia sorella; poi per restituirla ai genitori. Io sono sola; qui non ho né 
      amici, né parenti: è per questo che desidero procurarmi qualche amicizia, 
      Fedria. Dammi una mano, ti prego, e aiutami: lascia che in questi giorni 
      sia lui ad avere la precedenza con me. Non mi rispondi?
      FEDRIA
      Disgraziata! Di fronte a un atteggiamento simile dovrei forse risponderti 
      qualcosa?
      PARMENONE
      Bene ragazzo mio! Mi compiaccio: finalmente sei punto sul vivo: sei un 
      vero uomo.
      FEDRIA
      E non sapevo forse dove saresti andata a parare? (facendole il verso) «Fu 
      rapita da qui che era una bambina; mia madre l'allevò come sua; dicevano 
      che era mia sorella; desidero sottrargliela per restituirla ai genitori»: 
      alla fine tutti questi bei discorsi portano a una conclusione: io vengo 
      lasciato fuori della porta, lui ... viene accolto in casa. Perché? Solo 
      perché ami più lui di me e adesso hai paura che questa ragazza, che si è 
      tirato dietro, te lo porti via.
      TAIDE
      Ah, è di questo che avrei paura?
      FEDRIA
      Ma che cos'altro ti preoccupa allora? Dimmelo. È forse il solo a farti 
      doni? C'è stato un momento in cui hai avvertito che la mia generosità si 
      stava esaurendo? Quando mi hai detto che desideravi una schiavetta etiope, 
      non ho lasciato ogni altra cosa per procurartela? Poi hai detto che volevi 
      un eunuco perché ce li hanno solo le regine, e io te l'ho trovato; ieri ho 
      sganciato venti mine per entrambi. Anche se tu mi trascuri, mi sono 
      ricordato dei tuoi desideri: è per questo che mi tratti a pesci in faccia?
      TAIDE
      Perché fai così, Fedria? Guarda, anche se desidero sottrargliela, la 
      ragazza, anche se ritengo che questo sia il miglior modo per riuscirci, 
      piuttosto che averti nemico, farò come vorrai tu.
      FEDRIA
      Magari questo «Piuttosto che averti nemico» lo dicessi davvero e col 
      cuore! Se potessi credere che parli sinceramente, riuscirei a sopportare 
      qualsiasi torto.
      PARMENONE (a parte)
      Come ha fatto presto a mollare, una sola parola gli è bastata.
      TAIDE
      Povera me, non parlo forse col cuore? Ma c'è mai stata qualche cosa che tu 
      abbia voluto da me, anche per capriccio, senza ottenerla? E io non potrò 
      chiederti che tu mi conceda soltanto due giorni!
      FEDRIA
      Purché siano davvero due giorni: bada che non diventino venti.
      TAIDE
      Ti assicuro non più di due giorni, altrimenti...
      FEDRIA
      Non voglio sentire «Altrimenti».
      TAIDE
      Non c'è pericolo: lasciati convincere solo a questo.
      FEDRIA
      Naturalmente faremo quel che vuoi tu.
      TAIDE
      Faccio bene ad amarti, buono come sei.
      FEDRIA
      Andrò in campagna; là starò due giorni a mangiarmi le mani. Ho deciso di 
      fare così: bisogna accontentare Taide. Tu, Parmenone, fa' condurre qui 
      quei due.
      PARMENONE
      Senz'altro.
      FEDRIA
      Per questi due giorni, ti saluto, Taide.
      TAIDE
      Ti saluto anch'io, caro Fedria. Desideri altro?
      FEDRIA
      Io? Cosa dovrei desiderare, io? Che con questo soldato maledetto tu, pur 
      presente, in realtà non ci sia; che tu notte e giorno ami me, desideri me, 
      sogni me, aspetti me, pensi a me, speri in me, ti diletti con me, sia 
      interamente con me: fa' in modo, insomma, di essere l'anima mia perché io 
      sono tuo. (esce con Parmenone)
      TAIDE (sola)
      Povera me, forse nutre scarsa fiducia in me e mi giudica sulla base delle 
      altre. Ma io, miseria, in piena coscienza, so per certo di non aver detto 
      bugie, e che nessuno è più caro al mio cuore del mio Fedria, e che tutto 
      quel che ho fatto l'ho fatto per la ragazza; perché ho buone speranze di 
      avere ormai trovato suo fratello, un giovane proprio bennato, che mi ha 
      promesso di venire oggi a casa mia. Me ne andrò dentro e aspetterò il suo 
      arrivo. (rientra in casa)
       
      ATTO II
       
       
      FEDRIA PARMENONE
      FEDRIA
      Faglieli condurre come ti ho ordinato.
      PARMENONE
      Va bene.
      FEDRIA
      Ma con cura.
      PARMENONE
      Sarà fatto.
      FEDRIA
      Ma presto.
      PARMENONE
      Sarà fatto.
      FEDRIA
      Mi sono raccomandato abbastanza?
      PARMENONE
      Uffa, quante domande! Come se fosse una gran difficoltà! Magari, caro 
      Fedria, ti riuscisse di guadagnare qualche cosa con la stessa facilità con 
      cui ora vai a perderla.
      FEDRIA
      Il fatto è che anch'io mi perderò con essa e questo mi sta più a cuore. 
      Quindi non prendertela tanto.
      PARMENONE
      Assolutamente no, anzi eseguirò i tuoi ordini. Hai altro da comandare?
      FEDRIA
      Magnifica con le tue parole il nostro regalo, per quanto è possibile e, 
      per quanto è possibile, allontana da lei quel pagliaccio del mio rivale.
      PARMENONE
      Me ne sarei ricordato anche se non mi mettevi sull'avviso.
      FEDRIA
      Io andrò in campagna e resterò lì.
      PARMENONE
      Lo credo.
      FEDRIA
      Ma, senti un po'!
      PARMENONE
      Che vuoi?
      FEDRIA
      Credi davvero che io riesca a farmi forza e a non tornare nel frattempo?
      PARMENONE
      Tu? Credo proprio di no, accidenti, perché o tornerai subito o l'insonnia 
      ti costringerà a tornare in piena notte.
      FEDRIA
      Sarà meglio che mi ammazzi di fatica, così dormirò, anche se non voglio.
      PARMENONE
      No, starai sveglio e, in più, sarai stanco: bel guadagno!
      FEDRIA
      Va', Parmenone, stai dicendo sciocchezze. Devo liberarmi di questa 
      debolezza di carattere, per la miseria! Sono troppo indulgente con me 
      stesso. Alla fin fine, se fosse necessario, non saprei fare a meno di lei 
      anche per tre giorni interi?
      PARMENONE
      Ma va', tre giorni interi? Bada a quel che fai.
      FEDRIA
      Ho detto e lo confermo. (esce di scena)
      PARMENONE (solo)
      Santi numi, che malattia è mai questa? Possibile che l'amore renda gli 
      uomini così diversi che non li riconosci più? Nessuno è mai stato più 
      accorto, più serio, più morigerato di lui. Ma chi è che si dirige da 
      questa parte? Ehilà! È Gnatone, il parassita del soldato: porta con sé la 
      ragazza da regalarle. Caspita, quant'è carina! Niente di strano se oggi 
      farò una figuraccia col mio eunuco decrepito. Questa è meglio perfino di 
      Taide!
       
      GNATONE PARMENONE
      GNATONE
      Per gli dei immortali! Come fa uno a primeggiare su un altro? Che 
      differenza c'è fra il dritto e il fesso? Questo mi è venuto in mente 
      perché oggi, venendo qui, ho incontrato un tale del mio stato e della mia 
      condizione, un uomo tutt'altro che spregevole che, proprio come me, aveva 
      dissipato le sostanze paterne: lo vedo sporco, malconcio, malato, cencioso 
      e invecchiato. «Ehi, gli dico, come mai così combinato?». «Siccome, 
      disgraziato che sono, ho perduto quel che avevo, guarda come sono ridotto. 
      Tutti mi abbandonano, amici e conoscenti». Io a questo punto ho cominciato 
      a guardarlo dall'alto in basso: «Ma come, gli dico, brutto fannullone, sei 
      arrivato al punto da non nutrire più alcuna fiducia in te stesso? Insieme 
      coi beni hai perso anche la testa? Guarda me, che pure provengo dalla tua 
      stessa condizione! Guarda come sono colorito, lustro, ben vestito; guarda 
      che splendore! Ho tutto e non ho niente; sono senza un soldo e non mi 
      manca nulla». «Ma io, misero me, non son buono né a far ridere, né a farmi 
      prendere a legnate.» «Perché, tu pensi che si faccia così? Sei 
      completamente fuori strada. Questo era il sistema di una volta, quello dei 
      parassiti dell'altra generazione: c'è un nuovo modo di bidonare il 
      prossimo, adesso, e sono stato io il primo a scoprirlo. Esistono dei tipi 
      che vogliono primeggiare in tutto, senza averne le capacità: io mi metto 
      alle loro calcagna; mica li faccio ridere, anzi sono io che sorrido loro e 
      lodo le loro battute di spirito. Approvo tutto quel che dicono; se poi 
      dicono l'opposto, torno ad approvare; uno dice di no: io pure; dice di sì: 
      io pure; insomma, mi sono imposto l'adulazione come regola di vita. 
      Oggigiorno è senza dubbio l'attività che rende meglio».
      PARMENONE (a parte)
      Costui è davvero un bel dritto, per la miseria! Gli sciocchi te li fa 
      diventare sicuramente pazzi.
      GNATONE
      Così, tra un discorso e l'altro, come arriviamo al mercato delle carni, 
      ecco corrermi incontro, tutti festanti, i venditori di raffinatezze: 
      pescivendoli, macellai, cuochi, salumai, pescatori, tutta gente a cui, 
      avessi o no denaro, ho sempre fatto del bene e continuo a farne: mi 
      salutano, mi invitano a cena, si rallegrano del mio arrivo. Quando quel 
      morto di fame vede che mi usano tanti riguardi, e che per me è così 
      semplice procurarmi il cibo, comincia a pregarmi in ginocchio di insegnare 
      il sistema anche a lui: lo invito a entrare alla mia scuola per cui, se la 
      cosa riesce, come le scuole dei filosofi prendono il nome dai capiscuola, 
      chissà che i parassiti un giorno non si chiamino Gnatonici!
      PARMENONE (a parte)
      Guarda guarda, a che risultati porta stare in ozio e mangiare a sbafo!
      GNATONE
      Ma cos'aspetto a menare questa qui da Taide e a invitarla a cena da noi? 
      Però davanti alla porta di Taide vedo Parmenone, lo schiavo dell'altro 
      spasimante, scuro in volto: le cose si mettono bene. Nessuna meraviglia se 
      a questa gente voltano la spalle. Voglio proprio spassarmela a spese di 
      questo coglione.
      PARMENONE (a parte)
      Questi qui, col loro regalo, sono convinti di aver conquistato Taide.
      GNATONE
      Gnatone porge i migliori saluti al suo grande amico Parmenone. Come stai?
      PARMENONE
      In piedi.
      GNATONE
      Lo vedo. Cè qualcosa che non ti va?
      PARMENONE
      Tu.
      GNATONE
      Questo lo credo; ma c'è anche dell'altro?
      PARMENONE
      Perché mai?
      GNATONE
      Perché sei scuro in volto.
      PARMENONE
      Per nulla.
      GNATONE
      Bene; ma di questa schiavetta che te ne pare?
      PARMENONE
      Niente male, per la miseria!
      GNATONE (a parte)
      Gli brucia, al nostro uomo.
      PARMENONE (a parte)
      Come s'inganna!
      GNATONE
      Pensi che Taide gradirà questo regaluccio?
      PARMENONE
      In pratica, mi stai dicendo che ormai ci hanno cacciato fuori: ahimè, la 
      ruota della fortuna gira!
      GNATONE
      Senti, Parmenone, in questo modo ti farò star tranquillo per i prossimi 
      sei mesi, senza che tu debba correre su e giù o vegliare fino all'alba. 
      Non sei contento?
      PARMENONE
      Io? capperi!
      GNATONE
      Di solito mi comporto così con gli amici.
      PARMENONE
      Bravo!
      GNATONE
      Ma ti sto trattenendo: forse eri diretto altrove.
      PARMENONE
      No, no.
      GNATONE
      Allora dammi un piccolo aiuto: fammi ricevere da Taide.
      PARMENONE
      Va' tranquillo: la porta per te è spalancata, visto che conduci questa 
qui.
      GNATONE
      Desideri forse far uscire fuori qualcuno? (entra in casa)
      PARMENONE (rimasto solo)
      Lascia che passino questi due giorni e questa porta, che adesso hai la 
      fortuna di aprirmi soltanto con un dito, ti ridurrò a tempestarla di 
      calci, ma non si aprirà di un millimetro.
      GNATONE (uscendo, con tono ironico)
      Ancora piantato qui, Parmenone? Ehi, forse ti hanno lasciato come 
      guardiano per spiare se qualche messo del soldato corre di nascosto da 
      Taide?
      PARMENONE
      Buona questa! Del resto non c'è da stupirsi visto che piaci al soldato. 
      (Gnatone rientra da Taide) Ma vedo che il padroncino si dirige qua. Sono 
      stupito che abbia lasciato il Pireo; è di guarnigione laggiù. Certo c'è un 
      motivo; e come si affretta! Si guarda intorno circospetto, come se 
      cercasse qualcosa.
       
      CHEREA PARMENONE
      CHEREA
      Sono morto! La ragazza chissà dov'è e chissà dove sono anch'io che l'ho 
      persa di vista. Non so dove cercarla, dove rintracciarla, a chi chiedere, 
      che strada prendere. Una sola speranza mi rimane: in qualunque posto sia, 
      non può restare nascosta a lungo. Oh che visino! D'ora in avanti cancello 
      dal mio cuore ogni altra donna: sono stufo delle bellezze di tutti i 
      giorni.
      PARMENONE (a parte)
      Eccone qui un altro! Farfuglia non so cosa di amore: quanto sei iellato, 
      vecchio Parmenone! Se comincia con le sue smanie questo, quell'altro è 
      stato uno scherzo, al confronto.
      CHEREA
      Che gli dèi e le dee mandino un accidente a quel vecchio decrepito che 
      oggi mi ha fatto perdere un sacco di tempo; e a me che mi son fermato e 
      gli ho dato spago. Ma ecco Parmenone. Salute!
      PARMENONE
      Perché sei scuro in volto e così agitato? Donde te ne vieni?
      CHEREA
      Io? Io, accidenti, non lo so proprio, né donde vengo né dove sto andando, 
      tanto sono fuori di testa.
      PARMENONE
      E perché mai?
      CHEREA
      Sono innamorato.
      PARMENONE
      Ah!
      CHEREA
      Adesso, Parmenone, devi dimostrarmi che uomo sei. Sai che, quando 
      ammassavo di nascosto nella tua cameretta tutte le provviste di mio padre, 
      mi hai fatto spesso questa promessa: «Procura soltanto di trovare la 
      ragazza del tuo cuore, Cherea, allora ti farò vedere cosa son capace di 
      fare».
      PARMENONE
      Suvvia, sciocco!
      CHEREA
      Ci siamo, accidenti! Quindi vedi di mantenere la promessa, se ti sembra 
      pane per i tuoi denti. La ragazza non somiglia a nessuna di quelle di qui, 
      a cui le madri impongono di stare con le spalle basse e col petto ben 
      fasciato perché figurino smilze. Se una è un tantino più in carne, dicono 
      che sembra un pugile, la tengono a stecchetto: per quanto siano floride, 
      dopo la cura le riducono sottili come giunchi: e in questo modo fanno 
      innamorare.
      PARMENONE
      Ma la tua che ha di speciale?
      CHEREA
      Un viso straordinario.
      PARMENONE
      Capperi!
      CHEREA
      Colorito naturale, fisico sodo e sugoso.
      PARMENONE
      Anni?
      CHEREA
      Anni? Sedici.
      PARMENONE
      Proprio un fiorellino.
      CHEREA
      Questa tu me la devi far avere per amore o per forza, o di nascosto: non 
      mi interessa come, basta che sia mia.
      PARMENONE
      Ma senti: la ragazza a chi appartiene?
      CHEREA
      Non lo so, accidenti!
      PARMENONE
      Sai da dove viene?
      CHEREA
      Meno che mai.
      PARMENONE
      Dove abita?
      CHEREA
      Neppure questo.
      PARMENONE
      Dove l'hai vista?
      CHEREA
      Per strada.
      PARMENONE
      Come hai fatto a perderla?
      CHEREA
      Appunto per questo, venendo qui, me la prendevo con me stesso. Sono 
      convinto che non esista altro uomo al mondo per cui le fortune si 
      tramutano in disgrazie. Ma che razza di maledizione è mai questa? Sono 
      rovinato.
      PARMENONE
      Ma che è successo?
      CHEREA
      E me lo chiedi? Hai presente Archidemide, quel parente di mio padre, 
      quello che ha la sua stessa età?
      PARMENONE
      E come no.
      CHEREA
      Mentre stavo seguendo la ragazza, me lo trovo tra i piedi.
      PARMENONE
      Un bel fastidio, accidenti!
      CHEREA
      Di' piuttosto una disgrazia, perché i fastidi sono un'altra cosa, caro 
      Parmenone. Potrei tranquillamente giurare di non averlo mai visto negli 
      ultimi sei o sette mesi, tranne adesso, quando era l'ultima cosa al mondo 
      che desideravo. Ehi, che te ne pare? Non ha dell'incredibile?
      PARMENONE
      Assolutamente.
      CHEREA
      Mi si fa subito incontro, già da lontano, tutto curvo, tremolante, 
      gemebondo, col labbro pendulo: «Ehi, ehi, Cherea, dico a te», mi dice. Mi 
      fermo. «Sai che volevo da te?» «Dimmi». «Domani ho un processo». «E 
      allora?». «Attento: devi comunicare a tuo padre che si ricordi che domani 
      è mio difensore in giudizio». Per dirmi questo impiega un'ora. Gli chiedo 
      se gli occorre altro. «Va bene così», mi risponde. Mi allontano. Quando 
      torno a guardare dalla parte della ragazza, quella nel frattempo si era 
      diretta proprio qui, verso la nostra piazza.
      PARMENONE (a parte)
      Vuoi vedere che parla della ragazza che è stata appena regalata a Taide?
      CHEREA
      Come arrivo qui, era scomparsa.
      PARMENONE
      Naturalmente la ragazza era in compagnia, no?
      CHEREA
      Sì: di un parassita e di un'ancella.
      PARMENONE (a parte)
      È proprio lei: è fatta. (a Cherea) Lascia perdere: è un discorso chiuso.
      CHEREA
      Stai parlando d'altro.
      PARMENONE
      No, no, parlo di questo.
      CHEREA
      Dimmi, sai forse chi è, o l'hai vista?
      PARMENONE
      L'ho vista, la conosco, so dove è stata portata.
      CHEREA
      Oh, caro Parmenone, la conosci? E sai dove si trova?
      PARMENONE
      È stata portata qui da Taide, la prostituta: gliel'hanno regalata.
      CHEREA
      Chi è mai tanto ricco da permettersi di fare un regalo del genere?
      PARMENONE
      Il soldato Trasone, il rivale di Fedria.
      CHEREA
      Brutto affare per mio fratello, a quel che sento.
      PARMENONE
      Tanto più lo diresti se sapessi che razza di regalo gli contrappone 
Fedria.
      CHEREA
      Di che si tratta, accidenti?
      PARMENONE
      Di un eunuco.
      CHEREA
      Non mi dire che si tratta di quella schifezza di uomo che ha comprato 
      ieri, mezzo vecchio e mezzo donna?
      PARMENONE
      Proprio lui.
      CHEREA
      È sicuro che lo butteranno fuori, lui e il suo dono. Ma questa Taide, non 
      sapevo che fosse nostra vicina.
      PARMENONE
      Non da molto.
      CHEREA
      Sono perduto! E pensare che non l'ho mai vista! Ehi, senti un po': è 
      davvero bella come dicono?
      PARMENONE
      Sicuramente.
      CHEREA
      Ma niente a che vedere con la mia bella?
      PARMENONE
      È tutta un'altra cosa.
      CHEREA
      Ti scongiuro, accidenti, Parmenone fa' che sia mia.
      PARMENONE
      D'accordo, mi darò da fare e ti aiuterò in ogni modo: desideri altro?
      CHEREA
      Dove te ne vai adesso?
      PARMENONE
      A casa. Per portare a Taide questi schiavi, come mi ha ordinato tuo 
      fratello.
      CHEREA
      Che fortunato, il maledetto eunuco, a finire come dono in questa casa!
      PARMENONE
      Perché mai?
      CHEREA
      E me lo chiedi? Avrà sempre sotto gli occhi una bellissima compagna di 
      schiavitù, parlerà con lei, vivrà con lei, magari le dormirà accanto.
      PARMENONE
      Che ne diresti se quel fortunato fossi tu?
      CHEREA
      E come, Parmenone? Rispondi.
      PARMENONE
      Indossa il suo abito.
      CHEREA
      Il suo abito? E poi?
      PARMENONE
      Porterò te al posto suo.
      CHEREA
      Sono tutto orecchi.
      PARMENONE
      Dirò che tu sei lui.
      CHEREA
      Capisco.
      PARMENONE
      Sarai tu a godere dei vantaggi di cui parlavi un momento fa: mangerai con 
      lei, le starai vicino, la toccherai, ci scherzerai, le dormirai accanto; 
      perché nessuna delle donne ti conosce né sa chi tu sia. Per di più, 
      giovane e caruccio come sei, potresti passare facilmente per eunuco.
      CHEREA
      Ben detto! Non l'ho mai sentito un consiglio migliore. Forza, adesso 
      entriamo in casa: travestimi e portami subito da Taide.
      PARMENONE
      Ma che ti metti in testa? Io stavo scherzando.
      CHEREA
      Balle! (spinge Parmenone verso casa)
      PARMENONE
      Sono perduto! Povero me, che guaio ho combinato! Dove mi spingi? Finirai 
      col farmi cadere. Ehi, dico a te, fermo!
      CHEREA
      Andiamo.
      PARMENONE
      Vuoi proprio andare?
      CHEREA
      Sono decisissimo.
      PARMENONE
      Bada che la faccenda non si faccia troppo calda.
      CHEREA
      No di certo: lascia fare.
      PARMENONE
      Ne pagherò io le conseguenze, però!
      CHEREA
      Ma va'!
      PARMENONE
      Desteremo scandalo.
      CHEREA
      È uno scandalo forse, se mi introduco in un bordello e se ripago della 
      stessa moneta quelle aguzzine che non hanno mai avuto riguardi per noi e 
      per la nostra giovinezza e che ci mettono sempre in croce? È uno scandalo 
      se le inganno come loro ingannano noi? Sarebbe forse meglio trattare così 
      mio padre e raggirare lui? Chi venisse a sapere una cosa del genere mi 
      condannerebbe, mentre in questo caso mi approveranno tutti.
      PARMENONE
      Che devo dirti? Se sei deciso, fa' pure; però, dopo, non gettare la colpa 
      su di me.
      CHEREA
      No davvero.
      PARMENONE
      Allora, è un ordine il tuo?
      CHEREA
      Se è un ordine? È un imperativo assoluto. Non mi sottrarrò mai alle mie 
      responsabilità. Seguimi.
      PARMENONE
      Che gli dèi ce la mandino buona. (Cherea e Parmenone entrano in casa)
      PARMENONE
      Che devo dirti? Se sei deciso, fa' pure; però, dopo, non gettare la colpa 
      su di me.
      CHEREA
      No davvero.
      PARMENONE
      Allora, è un ordine il tuo?
      CHEREA
      Se è un ordine? È un imperativo assoluto. Non mi sottrarrò mai alle mie 
      responsabilità. Seguimi.
      PARMENONE
      Che gli dèi ce la mandino buona. (Cherea e Parmenone entrano in casa)
       
      ATTO III
       
       
      TRASONE GNATONE PARMENONE
      TRASONE
      E così Taide mi ringrazia molto?
      GNATONE
      Moltissimo.
      TRASONE
      Cosa dici, è contenta?
      GNATONE
      Non tanto del regalo in sé, quanto perché glielo hai fatto tu: questo la 
      rende proprio felice.
      PARMENONE (a parte)
      Vengo a vedere se è il momento di portarle questo dono (si riferisce al 
      falso eunuco). Ma ecco il soldato.
      TRASONE
      Ho avuto certamente in dono dalla sorte che tutte le mie azioni risultino 
      gradite.
      GNATONE
      Me n'ero accorto, accidenti!
      TRASONE
      Perfino il re, qualsiasi cosa facessi, non la smetteva di ringraziarmi; 
      con gli altri mica faceva così.
      GNATONE
      Chi ha sale in zucca, e tu ce l'hai, spesso si procura con due parole la 
      fama che altri conquistano a fatica.
      TRASONE
      Hai centrato il punto.
      GNATONE
      Il re dunque ti portava...
      TRASONE
      Naturalmente.
      GNATONE
      ...in palmo di mano.
      TRASONE
      Voleva affidarmi l'esercito, le decisioni, tutto.
      GNATONE
      Fantastico.
      TRASONE
      Poi, quando gli prendeva nausea della gente e provava repulsione per gli 
      affari, quando desiderava riposarsi, come se... hai presente?
      GNATONE
      Sì: come se volesse sputar fuori l'infelicità dell'anima.
      TRASONE
      Hai capito! Ecco, allora invitava a pranzo un solo commensale: me.
      GNATONE
      Ehilà! Raffinato il tuo re!
      TRASONE
      Anzi lo definirei così: un uomo fatto per pochi intimi.
      GNATONE
      Direi piuttosto per nessuno, se vive con te.
      TRASONE
      Tutti mi invidiavano, mi calunniavano dietro le spalle; non me ne 
      importava nulla: era un'invidia da miserabili, la loro; uno però, che il 
      re aveva posto al comando degli elefanti indiani, se ne moriva proprio. 
      Quando costui divenne più fastidioso «Di grazia, Stratone, gli dice, forse 
      hai la faccia tanto feroce perché hai il comando sulle bestie?»
      GNATONE
      Una battuta felicissima, accidenti, e piena di arguzia. Capperi, l'hai 
      messo alle strette, l'amico. E lui?
      TRASONE
      S'è zittito subito.
      GNATONE
      E come poteva non finire così?
      PARMENONE (a parte)
      Dèi aiutatemi! Che miserabile sciagurato, e mentitore per di più!
      TRASONE
      Che ne pensi, Gnatone, del modo in cui ho beccato quel tale di Rodi 
      durante un banchetto, te l'ho mai raccontato?
      GNATONE
      No, mai; ma racconta, te ne prego. (a parte) L'ho sentita più di mille 
      volte.
      TRASONE
      Il tizio di cui ti parlo, un ragazzotto di Rodi, era lì a tavola con me. 
      Ero per caso con una puttanella: e quello cominciò a scherzare con lei a 
      farsi beffe di me. «Che vai dicendo, sfrontato?» dico a quel tizio, «Sei 
      una lepre e vai cercando selvaggina?»
      GNATONE (ride fragorosamente)
      Aha, aha, aha!
      TRASONE
      Che ne dici?
      GNATONE
      Buona, spiritosa, mai sentito nulla di più divertente. Ma, di grazia, era 
      forse tua questa battuta? Credevo fosse antica.
      TRASONE
      L'avevi già sentita?
      GNATONE
      Spesso, e viene citata fra le migliori.
      TRASONE
      È proprio mia.
      GNATONE
      Peccato che tu l'abbia detta a un ragazzino ignorante, ma di nascita 
      libera!
      PARMENONE (a parte)
      Che gli dèi ti mandino alla malora!
      GNATONE
      E lui, dimmi?
      TRASONE
      Distrutto: tutti i presenti morivano dalle risate. Insomma, ormai mi 
      temevano tutti. 
      GNATONE
      Ne avevano ben donde.
      TRASONE
      Ma, sentimi un po', a proposito della ragazza, devo giustificarmi con 
      Taide del sospetto che io ne sia innamorato?
      GNATONE
      Nemmen per sogno. Anzi, falli crescere, i suoi sospetti.
      TRASONE
      Perché?
      GNATONE
      E me lo chiedi? Non sai forse quanto ti brucia quando lei parla di Fedria 
      o lo loda?
      TRASONE
      Lo so sì.
      GNATONE
      L'unico rimedio perché non succeda più è questo: quando farà il nome di 
      Fedria, tu nomina subito Panfila; se lei dirà «Facciamo entrare Fedria a 
      far baldoria», noi invitiamo Panfila a cantare; se Taide celebrerà la 
      bellezza di lui, tu esalta quella di lei. Insomma, rendile la pariglia, in 
      modo che ne soffra.
      TRASONE
      Questo servirebbe, Gnatone, se lei mi amasse. 
      GNATONE
      Dal momento che aspetta e desidera i tuoi doni, è già da un pezzo che ti 
      ama, è già da un pezzo che si potrebbe farla soffrire, e facilmente; ha 
      sempre temuto che i vantaggi che ora si gode lei sola, una volta o 
      l'altra, in preda all'ira, tu li destini a un'altra.
      TRASONE
      Ben detto! E pensare che a me non era venuto in mente!
      GNATONE
      Vuoi scherzare? È perché non ci avevi pensato. Altrimenti, Trasone, 
      avresti trovato questo e anche di meglio!
       
      TAIDE TRASONE GNATONE PARMENONE PITIA
      TAIDE (da sola)
      Poco fa m'è sembrato di sentire la voce del soldato. Eccolo infatti. (a 
      Trasone) Salute, caro Trasone.
      TRASONE
      Cara Taide, boccuccia mia, come stai? Mi vuoi un po' di bene grazie a 
      questa suonatrice di cetra?
      PARMENONE (a parte)
      Che finezza! Bel modo di presentarsi appena arrivato!
      TAIDE
      Moltissimo, perché lo meriti.
      GNATONE
      Andiamo a cena dunque. Perché te ne stai lì?
      PARMENONE (a parte)
      Sentilo, l'altro: potresti mai pensare che abbia qualcosa di umano?
      TAIDE
      Quando vuoi, sono pronta.
      PARMENONE (a parte)
      Andrò loro incontro e farò finta di uscire in questo momento. (a Taide) 
      Stai andandotene da qualche parte, Taide?
      TAIDE
      Oh, Parmenone, come sei gentile; oggi stavo andando...
      PARMENONE
      Dove?
      TAIDE (sottovoce)
      Non lo vedi quello?
      PARMENONE (sottovoce)
      Lo vedo e mi scoccia. (a voce alta) Quando lo desideri, ci sono dei regali 
      di Fedria a tua disposizione.
      TRASONE
      Che stiamo a fare qui? Perché non ce ne andiamo? 
      PARMENONE
      Permetti, accidenti, con tua buona pace, che le dia quel che vorrei darle 
      e mi fermi a parlare con lei?
      TRASONE (con tono ironico)
      Regali splendidi, penso, e certo simili ai miei.
      PARMENONE
      Lo vedremo. (gridando agli schiavi di casa) Ehilà, fate uscire quei due 
      che vi ho detto, presto! (esce l'Etiope) Vieni avanti tu: questa viene fin 
      dall'Etiopia.
      TRASONE
      Costo: tre mine.
      GNATONE
      A mala pena.
      PARMENONE
      Dove ti sei cacciato, Doro? (si presenta Cherea, travestito) Avvicinati! 
      (a Taide) Ecco l'eunuco per te: che aspetto da uomo libero, che gioventù 
      fiorente! 
      TAIDE
      Caspita! È una bellezza.
      PARMENONE
      Che ne dici, Gnatone? Non trovi niente da ridire? E tu, Trasone? Silenzio: 
      è già un segno di approvazione. (a Taide) Mettilo alla prova nelle 
      lettere, nella ginnastica, nella musica: ti garantisco che sa tutto quel 
      che deve sapere un giovane di nascita libera.
      TRASONE
      Io quell'eunuco, all'occasione, anche senza aver bevuto...
      PARMENONE
      E chi ti ha inviato questi doni non ti vuole in esclusiva e non chiede che 
      per lui tu chiuda fuori gli altri, non racconta di battaglie, non fa 
      mostra di cicatrici, né ti si para davanti, come fa qualcuno; ma si 
      accontenta di essere ricevuto quando non ti dispiacerà, quando lo vorrai 
      tu, quando avrai tempo.
      TRASONE
      Costui ha l'aria di essere lo schiavo d'un poveraccio.
      GNATONE
      Sfido io: nessuno, che avesse la possibilità, i mezzi, la facoltà di 
      procurarsene un altro, ne sopporterebbe uno come lui, lo so ben io.
      PARMENONE
      Zitto tu, perché io ti ritengo il più abietto fra gli uomini; già, se sei 
      ridotto ad adulare un tipo così, sono convinto che saresti capace di 
      rubare il cibo da una pira.
      TRASONE (a Taide)
      Allora, andiamo?
      TAIDE
      Prima accompagno dentro questi due e impartisco gli ordini: poi esco 
      subito.
      TRASONE (rivolto a Gnatone)
      Io me ne vado: aspettala tu.
      PARMENONE (ironico)
      Non si addice a un generale passeggiare per strada con la sua bella.
      TRASONE
      Non ho bisogno di molte parole per risponderti: sei come il tuo padrone.
      GNATONE
      Ah, ah, ah.
      TRASONE
      Perché ridi?
      GNATONE
      Per quel che hai detto adesso; e perché mi è venuta in mente la battuta su 
      quel tale di Rodi. Ma ecco Taide che esce.
      TRASONE
      Va' avanti, svelto, in modo che a casa sia tutto pronto.
      GNATONE
      Sarà fatto. (s'allontana di corsa)
      TAIDE (esce con alcune ancelle e si rivolge a Pitia, che rimane in casa)
      Attenta, Pitia, se per caso venisse Cremete, vedi in primo luogo di 
      pregarlo di attendere; se non gli garba, pregalo di tornare; se non può 
      proprio, conducilo da me.
      PITIA
      Sarà fatto.
      TAIDE
      Senti, che altro volevo dirti? Ah sì: abbiate la massima cura di quella 
      fanciulla, e badate di starvene in casa.
      TRASONE
      Andiamo.
      TAIDE (alle ancelle)
      Seguitemi, voi. (escono tutti)
       
      CREMETE PITIA
      CREMETE
      Più ci rifletto e meno mi sorprenderei che questa Taide mi rifilasse una 
      bella fregatura: che mi ha ben incastrato fin da quando mi ha fatto 
      chiamare la prima volta, l'ho capito subito. Mi dirai: «Che ci hai a che 
      vedere tu con quella»? Non la conoscevo neppure. Quando sono arrivato, ha 
      scovato il pretesto per farmi restare: dice che stava celebrando un 
      sacrificio e che non me desiderava trattare di una faccenda importante. 
      Fin d'allora avevo il sospetto che fosse tutto un tranello. E quella a 
      mettersi a tavola con me, a far la carina, ad attaccar discorso. Quando la 
      conversazione langue, se ne vien fuori a chiedere da quanto tempo sono 
      morti mio padre e mia madre. Da un bel pezzo, dico. S'informa se possiedo 
      delle campagne al Sunion e a che distanza dal mare. La cosa le interessa: 
      forse spera di cuccarsele lei. Infine mi chiede se avevo perduto una 
      sorellina; e chi c'era con lei; che cosa aveva quando scomparve; se c'era 
      qualcuno in grado di riconoscerla. Ma perché vorrà sapere queste cose? A 
      meno che non abbia il fegato di farsi passare lei per la mia sorellina 
      scomparsa. Ma, se fosse viva, quella avrebbe sedici anni, non di più: 
      Taide invece è più grande di me. Ora ha mandato di nuovo a chiedermi di 
      venire più tardi. O mi dice cosa vuole, o la smetta di seccarmi: non verrò 
      certo una terza volta, accidenti! (bussa alla porta di Taide) Ehi, ehi, 
      c'è qualcuno qui? Sono Cremete.
      PITIA
      Oh, il mio bel giovinotto!
      CREMETE (a parte)
      Lo dicevo che era una trappola?
      PITIA
      Taide ti prega in tutti i modi di tornare domani.
      CREMETE
      Io me ne torno in campagna.
      PITIA
      Su, te ne prego.
      CREMETE
      Non posso, ti dico.
      PITIA
      Allora, resta qui, finché torna.
      CREMETE
      Nemmeno.
      PITIA
      Perché, caro Cremete?
      CREMETE
      Vuoi andarstene in malora?
      PITIA
      Se hai deciso così, ti prego di passare dove Taide si trova adesso.
      CREMETE
      E sia.
      PITIA
      Va', Doria, presto, accompagnalo a casa del soldato. (Doria e Cremete si 
      allontanano, Pitia rientra)
       
      ANTIFONE
      ANTIFONE
      Ieri al Pireo tra noi giovani ci siamo accordati di combinare uno spuntino 
      per oggi, pagando ciascuno la sua parte. Abbiamo affidato la cosa a 
      Cherea; gli abbiamo dato gli anelli, abbiamo fissato l'ora e il luogo. 
      L'ora è passata, ma nel luogo stabilito non c'è nulla di pronto. Anche di 
      Cherea nessuna traccia, per cui non so che dire o immaginare. Adesso gli 
      altri mi hanno dato l'incarico di cercarlo e perciò andrò a vedere se è a 
      casa. Ma chi esce dalla casa di Taide? È lui o no? Sì, sì, è lui. Ma che 
      gli è successo? Come si è combinato? Che gli sia capitato un guaio? Non la 
      finisco più di stupirmi e di strologare; qualunque cosa accada però, 
      l'unica è che mi metta un po' in disparte, per scoprire che cavolo 
succede.
       
      CHEREA ANTIFONE
      CHEREA (uscendo da solo, travestito da eunuco)
      C'è mica qualcuno qui? Nessuno. Per caso qualcuno mi segue? Nessuno. 
      Allora posso proprio darmi alla pazza gioia? Perdìo, meglio morire adesso, 
      piuttosto che accettare che qualche sofferenza mi rovini questa gioia. Ma 
      come mai non mi viene tra i piedi nessun rompiscatole che mi segua 
      dovunque vado, che mi tempesti e mi subissi di domande: perché gesticolo, 
      perché sono contento, dove vado, da dove sbuco, dove ho pescato 
      quest'abito, cosa vado cercando, se sono a posto col cervello o no!
      ANTIFONE (a parte)
      Ora mi avvicino e cerco di ingraziarmelo chiedendogli quel che desidera. 
      (a Cherea) Cherea come mai gesticoli così? Che significa quest'abito? Come 
      mai tanto contento? Che vai cercando? Ti senti bene? Perché mi guardi? 
      Perché stai zitto?
      CHEREA
      O che festa vederti! Salute, amico: nessun altro al mondo avrei desiderato 
      incontrare più di te.
      ANTIFONE
      Raccontami, di grazia: che è successo?
      CHEREA
      Sono io che ti prego di starmi a sentire. Conosci la donna qui di cui è 
      innamorato mio fratello?
      ANTIFONE
      Sì: si tratta di Taide, credo.
      CHEREA
      Proprio lei.
      ANTIFONE
      Me lo ricordavo.
      CHEREA
      Oggi le hanno regalato una fanciullina: come descriverti a sufficienza il 
      suo viso, Antifone? Tu sai che, in fatto di donne, sono un intenditore; 
      questa però mi ha sconvolto.
      ANTIFONE
      Vuoi dire?
      CHEREA
      Se la vedrai, dirai che è la più bella, lo so. Ma perché farla tanto 
      lunga? Me ne sono innamorato. Fortuna vuole che in casa ci fosse un eunuco 
      che mio fratello aveva comprato per Taide, e che non le era ancora stato 
      portato. A questo punto il mio schiavo Parmenone ha lanciato un'idea che 
      io ho colto al volo.
      ANTIFONE
      Di che si tratta?
      CHEREA
      Zitto! Lo sentirai subito: che mi scambiassi d'abito con quello e mi 
      facessi portare là al posto suo.
      ANTIFONE
      Al posto dell'eunuco?
      CHEREA
      Proprio così.
      ANTIFONE
      E che vantaggio speravi di cavarne?
      CHEREA
      E me lo chiedi? Di vederla, di ascoltarla, di stare insieme col mio amore, 
      Antifone. Ti sembra cosa da poco o mal pensata? Sono stato consegnato alla 
      donna. Quella, appena mi ricevette, tutta contenta mi portò dentro casa; 
      mi raccomandò la fanciulla!
      ANTIFONE
      A chi? A te?
      CHEREA
      A me.
      ANTIFONE
      Davvero in buone mani! 
      CHEREA
      Mi raccomanda di non farla avvicinare da alcun uomo, mi ordina di non 
      allontanarmi da lei; di restare solo con lei nelle stanze interne. 
      Annuisco, con lo sguardo modestamente rivolto a terra.
      ANTIFONE
      Poverino!
      CHEREA
      «Io», dice, «me ne vado a cena». Porta con sé le ancelle: ne restano poche 
      per occuparsi della ragazza, tutte schiave da poco tempo. Subito preparano 
      il necessario per il suo bagno. Le esorto a sbrigarsi. Durante i 
      preparativi, la ragazza siede nella stanza e guarda un quadro: c'era 
      raffigurata la scena di Giove che, come si narra, un tempo fece piovere 
      oro nel grembo di Danae. Mi misi anch'io a guardarlo, e vedendo che già il 
      dio aveva giocato un gioco simile, tanto più mi rallegravo in cuor mio, 
      che un dio si fosse mutato in uomo e fosse giunto di nascosto in casa 
      altrui dal tetto per ingannare una donna. E che dio! «Colui che fa 
      rimbombare gli alti templi del cielo». E io, povero omettino, non avrei 
      dovuto farlo? Altro che se l'ho fatto, e assai volentieri! Mentre 
      rimuginavo su questo tra me, chiamano la fanciulla per il bagno: andò, 
      fece il bagno, tornò, poi la misero a letto. Io lì, fermo, in attesa di 
      ordini. Arriva una: «Ehi, tu, Doro», mi dice, «prendi questo ventaglio e 
      falle vento, mentre noi facciamo il bagno; quando avremo finito noi, se 
      vuoi, fallo anche tu». Prendo il ventaglio, scuro in volto.
      ANTIFONE
      Mi sarebbe proprio piaciuto vederla questa tua faccia di bronzo, e come ti 
      atteggiavi: lo stallone col ventaglio in mano!
      CHEREA
      Aveva appena finito di parlare che si precipitano fuori tutte insieme, 
      vanno al bagno, fanno un gran casino, come succede quando i padroni non ci 
      sono. Nel frattempo la fanciulla si addormenta. Io la sbircio di nascosto, 
      attraverso il ventaglio; contemporaneamente dò un'occhiata in giro per 
      vedere se è tutto a posto. Mi pare di sì. Metto il chiavistello alla 
porta.
      ANTIFONE
      E perché?
      CHEREA
      Come «perché?» Stupido!
      ANTIFONE
      Hai ragione.
      CHEREA
      Avrei dovuto lasciarmi sfuggire una simile occasione, che mi si presentava 
      su un piatto d'argento, così enorme, così fugace, così desiderata, così 
      inattesa? Allora, per la miseria, sarei stato davvero quel castrato che 
      fingevo di essere.
      ANTIFONE
      È proprio come dici tu, accidenti. Ma, intanto, del nostro spuntino che ne 
      è stato?+
      CHEREA
      È tutto pronto.
      ANTIFONE
      Sei un galantuomo: ma dove? A casa tua?
      CHEREA
      No, da Disco, il liberto.
      ANTIFONE
      È lontano; motivo di più per far presto: càmbiati.
      CHEREA
      E dove? Sono perduto; perché adesso sono costretto a far l'esule fuori di 
      casa: non vorrei che dentro ci fosse mio fratello, o peggio ancora, che 
      mio padre fosse già tornato dalla campagna.
      ANTIFONE
      Andiamo a casa mia, è vicino; così potrai cambiarti.
      CHEREA
      Hai ragione. Andiamo, voglio anche consigliarmi con te su come posso farmi 
      ancora la ragazza.
      ANTIFONE
      D'accordo. (si allontanano)
       
      ATTO IV
       
       
      DORIA
      DORIA
      Per l'amor del cielo! Povera me, da come l'ho visto, ho paura che quel 
      matto scatenato oggi faccia una scenata a Taide, o magari gliele suoni. 
      Perché quando è arrivato qui questo giovanotto, Cremete, il fratello della 
      fanciulla, lei ha chiesto al soldato di riceverlo: e quello subito 
      s'incavola, ma non ha il coraggio di rifiutare; e Taide a insistere perché 
      lo faccia entrare. Lo faceva per trattenerlo, perché non era certo il 
      momento giusto per le rivelazioni a proposito di sua sorella. Quello lo fa 
      entrare, scuro in volto: e l'altro si ferma. E subito Taide si mette a 
      parlare con lui; e il soldato pensava che gli avesse portato un rivale 
      proprio sotto i suoi occhi; allora volle farle uno sgarbo e: «Ehi, 
      ragazzo», disse, «chiama Panfila perché ci tenga allegri». E Taide 
      «Nemmeno per sogno: lei a un banchetto?» Ma il soldato insisteva: ne nasce 
      una lite. Nel frattempo la padrona, di nascosto, si toglie i gioielli e me 
      li passa perché li faccia sparire. È un segnale: appena potrà, se ne andrà 
      via da lì, lo so. 
       
      FEDRIA
      FEDRIA
      Mentre andavo in campagna, lungo la strada, come succede quando hai 
      qualcosa che ti pesa sul cuore, ho cominciato a rimuginare tra me un 
      pensiero dopo l'altro e giungevo sempre a conclusioni spiacevoli. C'è 
      bisogno di dirlo? Così soprappensiero, senza accorgermene, sono passato 
      oltre la fattoria. Quando me ne sono accorto, ero già lontano: torno 
      indietro. Arrivato qui al viottolo, mi fermo e riprendo a pensare. 
      «Starmene qui due giorni, da solo, senza lei? E allora? È una cosa da 
      nulla. Come da nulla? Ehi, se non posso toccarla, non avrò nemmeno il 
      diritto di vederla? Almeno questo mi sarà concesso! Amarla, anche da 
      lontano, è sempre meglio di niente». Oltrepasso la fattoria, ma questa 
      volta so quel che faccio. Ma che è successo? Pitia esce d'un tratto di 
      casa tutta sconvolta.
       
      PITIA DORIA FEDRIA
      PITIA
      Dove lo pesco adesso quel maledetto disgraziato, poveretta me? Dove vado a 
      cercarlo? Avere il fegato di compiere un'azionaccia del genere!
      FEDRIA (a parte)
      Son morto: ho paura di sentire quel ch'è successo.
      PITIA
      Come aggiunta, dopo aver fatto la festa alla fanciulla, le ha stracciato 
      interamente la veste e le ha strappato i capelli.
      FEDRIA
      Ehilà!
      PITIA
      Se me lo dessero tra le mani, adesso, come gli caverei gli occhi a 
      unghiate, a quell'incantatore!
      FEDRIA (a parte)
      In mia assenza deve esserci stata maretta in casa. Mi avvicinerò. (a 
      Pitia) Che è successo? Perché ti affanni tanto? Chi cerchi, Pitia?
      PITIA
      Ah, sei tu Fedria. Io? Chi cerco? Vuoi andartene di qua in un posto degno 
      di te e dei tuoi regalucci?
      FEDRIA
      Che faccenda è questa?
      PITIA
      E me lo chiedi? Bel guaio ci ha combinato l'eunuco che ci hai portato in 
      regalo! Ha fatto violenza alla fanciulla che il soldato aveva regalato 
      alla padrona.
      FEDRIA
      Che dici?
      PITIA
      Sono rovinata!
      FEDRIA
      No, sei ubriaca!
      PITIA
      Magari fossero ubriachi così quelli che mi vogliono male!
      DORIA (intervenendo)
      Ma di grazia, Pitia mia, che razza di essere era mai costui?
      FEDRIA (a Pitia)
      Sei pazza: come avrebbe potuto farlo un eunuco?
      PITIA
      Che coso fosse non lo so; di quello che ha fatto, però, ci sono le prove. 
      La fanciulla è in lacrime e se le rivolgi delle domande non ha neppure il 
      coraggio di parlare. E di quel galantuomo nessuna traccia. Poveretta me, 
      mi viene anche il sospetto che andandosene abbia rubato qualcosa.
      FEDRIA
      Non finirò mai di chiedermi, stupito, quanto possa essere andato lontano 
      quel poltrone, a meno che non se ne sia tornato a casa nostra.
      PITIA
      Va' a vadere se fosse là, te ne prego.
      FEDRIA
      Te lo farò sapere subito. (si allontana)
      DORIA
      Pietà, son morta! Non ho mai sentito di un'azionaccia tanto vergognosa, 
      cara mia.
      PITIA
      Io, miseriaccia, l'avevo sentito che questi qui sono i più ardenti amanti 
      di femmine, ma sapevo anche che sono impotenti; accidenti a me, manco 
      m'ero sognata di pensarci; altrimenti l'avrei chiuso chissà dove, mica gli 
      avrei affidato la fanciulla!
       
      FEDRIA DORO PITIA DORIA
      FEDRIA
      Vieni fuori, disgraziato! Continui a startene là, vagabondo? Avanti!
      DORIA
      Ti scongiuro.
      FEDRIA
      Ma guardalo come si è mascherato 'sto boia! Perché sei tornato qui? Perché 
      ti sei cambiato d'abito? Che mi racconti, eh? (rivolto a Pitia) Se avessi 
      tardato un istante, Pitia, non l'avrei più beccato in casa, stava 
      prendendo il fugone.
      PITIA
      L'hai agguantato l'energumeno, eh?
      FEDRIA
      E come no?
      PITIA
      Ben fatto!
      DORIA
      Proprio bene, accidenti!
      PITIA
      Dov'è?
      FEDRIA
      E me lo domandi? Non lo vedi?
      PITIA
      Ma chi dovrei vedere, di grazia?
      FEDRIA
      Questo qui, no?
      PITIA
      Ma chi è questo coso?
      FEDRIA
      Quello che vi è stato portato oggi.
      PITIA
      Questo qui nessuna di noi l'ha mai visto, Fedria.
      FEDRIA
      Come non l'avete mai visto?
      PITIA
      Ma tu, di grazia, credevi che oggi ci avessero portato lui?
      FEDRIA
      Sì: non ne ho mai posseduto un altro!
      PITIA
      Ehi, ma non è possibile nemmeno un paragone: quello aveva un bell'aspetto, 
      da uomo libero.
      FEDRIA
      Ti sarà sembrato così perché aveva un vestito variopinto. Ora che non l'ha 
      più, ti sembra brutto.
      PITIA
      Taci, per favore: come se fosse una differenza da poco. A noi oggi hanno 
      portato un ragazzino; avresti dovuto vederlo, Fedria. Questo è un vecchio 
      cadente, barbogio e rimbambito, giallo come una faina.
      FEDRIA
      Ehi, ehi, che sciocchezze vai raccontando? Mi consideri suonato al punto 
      da non sapere quel che faccio? (rivolgendosi a Doro) Senti un po', ti ho 
      comprato sì o no?
      DORIA
      Sì.
      PITIA
      Digli che risponda a me questa volta.
      FEDRIA
      Chiedi.
      PITIA
      Sei venuto a casa nostra oggi? Dice di no. Perché c'è venuto quell'altro, 
      il sedicenne, quello che ha portato con sè Parmenone.
      FEDRIA (a Doro)
      Su, prima spiegami una cosa: l'abito che indossi dove l'hai preso? Stai 
      zitto? Non vuoi dirmelo, sgorbio d'uomo?
      DORIA
      È venuto Cherea.
      FEDRIA
      Mio fratello
      dossi dove l'hai preso? Stai zitto? Non vuoi dirmelo, sgorbio d'uomo?
      DORIA
      È venuto Cherea.
      FEDRIA
      Mio fratello?
      DORIA
      Lui.
      FEDRIA
      Quando?
      DORIA
      Oggi.
      FEDRIA
      Quanto tempo fa?
      DORIA
      Poco.
      FEDRIA
      Con chi era?
      DORIA
      Con Parmenone.
      FEDRIA
      L'avevi mai visto prima?
      DORIA
      No. [E non avevo mai sentito dire chi fosse.]
      FEDRIA
      Come sapevi allora che era mio fratello?
      DORIA
      Lo diceva Parmenone. È lui che mi ha dato quest'abito.
      FEDRIA (tra sé)
      Son morto.
      DORIA
      Lui ha indossato il mio: poi si sono allontanati insieme.
      PITIA
      Ci credi ora che non ho bevuto e non ti ho raccontato frottole? Ti sei 
      convinto che la fanciulla ha subito violenza?
      FEDRIA
      Senti, adesso, bestia; crederai mica a quel che dice costui?
      PITIA
      Che bisogno ce n'è? Parlano i fatti.
      FEDRIA (rivolgendosi a Doro)
      Spostati un poco in là! Ehi, mi senti? Ancora un poco; basta. Dimmelo 
      ancora una volta: Cherea ti ha tolto il tuo abito?
      DORIA
      Proprio così.
      FEDRIA
      E l'ha indossato lui?
      DORIA
      Proprio così.
      FEDRIA
      Ed è stato portato qui al posto tuo?
      DORIA
      Sì.
      FEDRIA
      Gran Giove, che fegato quel delinquente!
      PITIA
      Ti convinci una buona volta che siamo state bidonate in maniera 
scandalosa?
      FEDRIA (a Pitia)
      Sarei sorpreso se tu non gli credessi. (a parte) Non so che fare. (a Doro, 
      a bassa voce) Ehi, questa volta nega! (ad alta voce) Riuscirò oggi a 
      cavarti fuori la verità? Hai visto mio fratello Cherea?
      DORIA
      No.
      FEDRIA
      Ora ho capito, non riesce a dire la verità se non lo minacci: seguimi per 
      di qua. (a Pitia) Ora dice di sì, ora di no. (a bassa voce a Doro) 
      Implorami.
      DORIA
      Ti scongiuro, Fedria.
      FEDRIA
      Va' dentro, adesso.
      DORIA
      Ahiahi!
      FEDRIA (a parte)
      Non so in quale altro modo potrei cavarmela a testa alta. (ad alta voce) 
      Se ti prenderai ancora giuoco di me, fannullone, per te è finita. (escono)
      PITIA
      Questo è un trucco di Parmenone. Ne sono certa, come son certa di esser 
      viva!
      DORO
      È così.
      PITIA
      Troverò il modo, accidenti, di rendergli la pariglia, oggi. Ma adesso che 
      facciamo, Doria?
      DORO
      Intendi della fanciulla?
      PITIA
      Già, devo dirlo a tutti o tenere la bocca chiusa?
      DORO
      Per me, accidenti, se hai sale in zucca, tu non sai nulla né dell'eunuco, 
      né della violenza. Tu ti libererai di questo peso e di ogni grana e a lei 
      farai un favore. Di' soltanto che Doro è fuggito.
      PITIA
      Farò così.
      DORO
      Ma non è Cremete quello che vedo? Taide sarà qui fra un momento.
      PITIA
      Perché?
      DORO
      Perché, quando me ne sono andata di là, avevano cominciato ad attaccar 
      briga.
      PITIA
      Tu metti via i gioielli. Ci penserò io a chiedergli cosa è successo. 
      (Doria rientra)
       
      CREMETE PITIA
      CREMETE (entra in scena barcollando)
      Accidentaccio! Mi hanno fregato: il vino che ho bevuto mi ha fulminato. Il 
      bello è che, mentre me ne stavo sdraiato, mi sentivo perfettamente sobrio! 
      Poi, quando mi sono alzato, gambe e testa non funzionavano più.
      PITIA
      Cremete.
      CREMETE
      Chi è? Ehilà Pitia: caspita quanto mi sembri più carina di prima!
      PITIA
      Tu invece sei più allegro, poco ma sicuro.
      CREMETE
      Accidenti! Dev'essere vero il detto «Senza Bacco e Cerere resta fredda 
      Venere». Ma Taide è tornata da molto?
      PITIA
      Perché, è già venuta via da casa del soldato?
      CREMETE
      Da un secolo. Hanno litigato a morte.
      PITIA
      Non ti ha chiesto di accompagnarla?
      CREMETE
      No, andandosene però mi ha fatto un cenno.
      PITIA
      E non ti bastava?
      CREMETE
      Ma non sapevo che intendesse questo; però ci ha pensato il soldato a 
      chiarirmi le idee buttandomi fuori. Ma eccola che arriva: mi domando come 
      ho fatto a precederla.
       
      TAIDE CREMETE PITIA
      TAIDE (da sola)
      Credo che Trasone verrà per portarsela via: lascialo venire. Se la 
      sfiorerà solo con un dito, gli caverò subito gli occhi. Posso sopportare 
      la sua idiozia e le sue fanfaronate finché restano fanfaronate; ma se 
      vorrà passare ai fatti, saranno legnate, per lui.
      CREMETE (andandole incontro)
      Ehi, Taide, io sono qui da un pezzo.
      TAIDE
      O Cremete, caro, aspettavo proprio te. Lo sai che tutto quel casino è 
      avvenuto per causa tua? E che l'intera faccenda riguarda appunto te?
      CREMETE
      Me? E come? Come se questo...
      TAIDE
      Perché questi e altri guai li ho passati mentre cercavo di restituirti e 
      riconsegnarti tua sorella.
      CREMETE
      Dov'è?
      TAIDE
      A casa mia.
      CREMETE
      Cosa?
      TAIDE
      Che c'è? Tenuta come si addice a te e a lei.
      CREMETE
      Cosa mi stai dicendo?
      TAIDE
      La verità. Te la dono e te la rendo senza chiederti nessun compenso.
      CREMETE
      Io sento per te, e te la dimostrerò, la riconoscenza che meriti, Taide.
      TAIDE
      Bada però di non perderla prima che io possa affidartela, Cremete, perché 
      si tratta appunto della ragazza che il soldato sta venendo a strapparmi. 
      (rivolgendosi all'ancella) Va', Pitia, porta fuori la cesta con i segni di 
      riconoscimento.
      CREMETE (vede arrivare da lontano Trasone)
      Taide, sta arrivando...
      PITIA (grida da dentro)
      Dov'è questa cesta?
      TAIDE
      Nel baule: ti odio, te, quando perdi tempo.
      CREMETE
      Quanta gente si porta dietro il soldato qui da te? Ma forse...
      TAIDE
      Sei mica un fifone, per caso, caro il mio ometto?
      CREMETE
      Ma vattene! Un fifone io? Non c'è uomo al mondo meno pauroso di me.
      TAIDE
      Ed è proprio quel che occorre.
      CREMETE
      Ah, mi spiace che tu abbia una cattiva opinione di me.
      TAIDE
      Pensa piuttosto che l'individuo con cui avrai a che fare è straniero, meno 
      influente di te, meno conosciuto e meno fornito di amici.
      CREMETE
      Questo lo so. Ma è da stupidi cercarsi guai che si possono evitare. Penso 
      sia meglio prevenire piuttosto che vendicarsi di lui dopo l'offesa. Tu va' 
      dentro e chiudi la porta col chiavistello; io intanto correrò in piazza: 
      in questo casino vorrei avere qualcuno dalla mia.
      TAIDE
      Férmati.
      CREMETE
      Ma è meglio...
      TAIDE
      Férmati.
      CREMETE
      Lasciami; tornerò subito.
      TAIDE
      Non c'è bisogno di nessuno, Cremete. Basta che tu dica che è tua sorella e 
      che l'hai perduta quand'era bambina e che adesso l'hai riconosciuta. (a 
      Pitia) Mostragli gli oggetti.
      PITIA
      Sono qui.
      TAIDE (a Cremete)
      Prendili. Se userà la forza, trascinalo in tribunale: mi hai capito?
      CREMETE
      Benissimo.
      TAIDE
      Procura di parlare con presenza di spirito.
      CREMETE
      Procurerò.
      TAIDE
      Raccogli il mantello. (a parte) Son morta. Il difensore che mi sono preso 
      avrebbe bisogno lui di difesa.
       
      TRASONE GNATONE SANGA CREMETE TAIDE
      TRASONE (entra in compagnia di Gnatone e di altri scherani)
      Dovrò forse subire un simile affronto, Gnatone? Meglio la morte. 
      Simalione, Dorace, Sirisco, seguitemi! Prima darò l'assedio alla casa.
      GNATONE
      Giusto.
      TRASONE
      Rapirò la fanciulla.
      GNATONE
      Bene.
      TRASONE
      Quanto a Taide, la concerò per le feste.
      GNATONE
      Benissimo.
      TRASONE (dà disposizioni militari)
      Dorace, tu in mezzo alla schiera con la stanga; tu, Simalione, all'ala 
      sinistra; tu, Sirisco, alla destra. Qua gli altri: dov'è Sanga, il 
      centurione, con il suo manipolo di ladri?
      SANGA
      Eccolo qua.
      TRASONE
      Come, scansafatiche? Pensi che si combatta con la spugna visto che te la 
      porti dietro?
      SANGA
      Io? Conoscevo il valore del generale e la forza dei soldati; non si può 
      evitare spargimento di sangue: come avrei potuto detergere le ferite?
      TRASONE
      Dove sono gli altri?
      GNATONE (a parte)
      Ma quali «altri», per la malora? In casa c'è solo Sannione.
      TRASONE
      Tu schierali per lo scontro. Io starò qui, dietro la prima linea: da lì 
      darò il segnale a tutti.
      GNATONE (a parte)
      Questa si chiama saggezza: prima li ha fatti schierare, poi se lo è scelto 
      bene, il posto.
      TRASONE
      È la strategia seguita più volte da Pirro.
      CREMETE
      Lo vedi, Taide, come conduce l'operazione? Era giusto il mio suggerimento 
      di sbarrare la porta.
      TAIDE
      Guarda che quello che ora ti sembra un e roe, è solo un gran fanfarone: 
      non temere.
      TRASONE (a Gnatone)
      Cosa ti pare?
      GNATONE
      Vorrei darti una fionda, così potresti colpirli da lontano restando 
      nascosto: fuggirebbero.
      TRASONE
      Ma vedo Taide, eccola.
      GNATONE
      Quando attaccheranno?
      TRASONE
      Férmati; il saggio deve tentare ogni mezzo prima di usare le armi. Chissà 
      che non accetti le mie condizioni senza ricorrere alla forza.
      GNATONE
      Perdìo, cosa vuol dire essere saggi! Ogni volta che mi avvicino a te, me 
      ne vado via più esperto.
      TRASONE
      Rispondi prima di tutto a questa domanda, Taide: quando ti ho regalato 
      quella fanciulla, hai promesso o no che avresti concesso questi giorni 
      soltanto a me?
      TAIDE
      E allora?
      TRASONE
      E me lo chiedi? Tu che mi hai portato un tuo amante davanti agli occhi...
      TAIDE (a parte)
      Che si può fare con un uomo del genere?
      TRASONE
      E te la sei svignata di nascosto con lui?
      TAIDE
      Mi piaceva così.
      TRASONE
      Allora rendimi Panfila, se non vuoi che te la strappi a forza.
      CREMETE
      Dovrebbe restituirtela, oppure lasciare che tu le metta addosso quelle 
      manacce, tu che di tutti...
      GNATONE
      Ma che fai? Sta' zitto.
      TRASONE
      Che vuoi tu? Non dovrò mettere le mie manacce su una cosa mia?
      CREMETE
      Tua, pendaglio da forca?
      GNATONE
      Attento: non sai chi stai insultando.
      CREMETE (a Gnatone)
      Ma vuoi andartene? (a Trasone) Sai come finirà? Se oggi farai del casino, 
      farò in modo che tu ti ricordi per sempre di questo posto, di questo 
      giorno, e di me.
      GNATONE
      Mi fai pietà a inimicarti un uomo del genere.
      CREMETE (a Gnatone)
      Oggi ti spacco la testa, se non ti levi di qui.
      GNATONE
      Dici sul serio, canaglia? È questo che intendi fare?
      TRASONE
      Ma chi sei? Che vuoi? Che hai a che vedere con lei?
      CREMETE
      Lo saprai: prima di tutto ti dico che la ragazza è di nascita libera.
      TRASONE
      Ehilà!
      CREMETE
      Cittadina ateniese.
      TRASONE
      Ma va'!
      CREMETE
      Mia sorella.
      TRASONE
      Che sfacciato!
      CREMETE
      Soldato, adesso ti dico chiaro e tondo di non provare nemmeno a sfiorarla. 
      (rivolto a Taide) Taide, io vado da Sofrona, la sua balia, per portarla 
      qui e mostrarle i segni di riconoscimento.
      TRASONE
      Tu vorresti proibirmi di toccare la roba mia?
      CREMETE
      Te lo dico e te lo ripeto.
      GNATONE (a Trasone)
      Ma lo senti? Questo si rende complice di un furto: non ti basta?
      TRASONE
      Anche tu, Taide, la pensi così?
      TAIDE
      Cerca pure qualcuno che ti risponda. (esce)
      TRASONE
      E ora che facciamo?
      GNATONE
      Perché non ce ne torniamo? Vedrai che verrà lei a pregarti.
      TRASONE
      Pensi davvero?
      GNATONE
      Ne sono certo: conosco l'indole delle donne: quando vuoi tu, loro non 
      vogliono, quando tu non vuoi, loro sono pazze dalla voglia.
      TRASONE
      Hai ragione.
      GNATONE
      Congedo la truppa, allora?
      TRASONE
      Quando ti pare.
      GNATONE (a Sanga)
      Sanga, vedi di pensare al focolare domestico, adesso, come si addice ai 
      valorosi.
      SANGA
      È da un po' che penso alle padelle.
      GNATONE
      Sei un galantuomo.
      TRASONE (alla truppa)
      Voi, seguitemi per di qua. (escono)
       
      ATTO V
       
       
      TAIDE PITIA
      TAIDE (uscendo di casa)
      E continui a parlarmi per enigmi, disgraziata? «So», «non so», «se n'è 
      andato», «ho sentito dire», «io non c'ero». Ma vuoi dirmi una buona volta 
      con chiarezza cos'è successo? La ragazza ha le vesti strappate, non parla 
      e piange; l'eunuco se n'è andato: perché? Che è successo? Non parli?
      PITIA
      Ma che cosa vuoi che ti dica, poveretta me? Dicono che quello non fosse un 
      eunuco.
      TAIDE
      E chi era dunque?
      PITIA
      Quel Cherea.
      TAIDE
      Cherea chi?
      PITIA
      Quell'adolescente, fratello di Fedria.
      TAIDE
      Ma cosa dici, strega?
      PITIA
      Eppure lo so di sicuro.
      TAIDE
      Ma, di grazia, cos'ha a che vedere con noi? Perché l'hanno portato qui?
      PITIA
      Non so; a meno di pensare che fosse innamorato di Panfila.
      TAIDE
      Povera me, disgraziata che sono! Se quel che dici è vero, son morta. È per 
      questo, allora, che piange la ragazza?
      PITIA
      Penso proprio di sì.
      TAIDE
      Ma che mi racconti, maledetta? Erano forse questi gli ordini che ti avevo 
      dato andando via da qui?
      PITIA
      Ma che potevo fare? L'ho affidata solo a lui, proprio come mi avevi 
      ordinato tu.
      TAIDE
      Disgraziata, hai consegnato la pecorella al lupo! Quel che mi fa rabbia è 
      di essere stata presa in giro così. (vedendo avvicinarsi qualcuno) Chi 
      diavolo è quello là?
      PITIA
      Zitta, zitta, padrona, te ne scongiuro! Siamo salve: ecco il nostro uomo.
      TAIDE
      Dov'è?
      PITIA
      Guarda là, a sinistra. Lo vedi?
      TAIDE
      Lo vedo.
      PITIA
      Da' ordine che lo catturino, in qualunque modo.
      TAIDE
      E che ne faremo di lui, sciocca?
      PITIA
      Mi domandi che ne faremo? Guardalo, te ne prego, non ti sembra uno 
      spudorato solo a vederlo? Non è così? Che sfacciataggine!
       
      CHEREA TAIDE PITIA
      CHEREA (entra in casa ancora vestito da eunuco)
      A casa di Antifone c'erano tutti e due, padre e madre, manco l'avessero 
      fatto apposta. Non sarei potuto entrare in alcuno modo senza che mi 
      vedessero. Nel frattempo, mentre ero piantato lì davanti alla porta, mi si 
      avvicina un mio conoscente. Come lo vedo, m'infilo più in fretta che posso 
      in un vicolo deserto, poi da lì in un altro e poi in un altro ancora: e 
      così, povero me, era un continuo scappare perché nessuno mi riconoscesse. 
      Ma questa che vedo non è Taide? Sì, è proprio lei. Non so come 
      comportarmi. Ma che m'interessa? Cosa può farmi?
      TAIDE (a Pitia)
      Andiamogli incontro. (a Cherea con tono sarcastico) Salute, mio buon Doro; 
      dimmi, te ne sei scappato?
      CHEREA
      Sì, padrona.
      TAIDE
      E ne sei soddisfatto?
      CHEREA
      No.
      TAIDE
      Pensi di passartela liscia?
      CHEREA
      Per quest'unica colpa lascia correre: ma se sarò ancora colpevole, 
      uccidimi.
      TAIDE
      Temevi forse che fossi dura con te?
      CHEREA
      No.
      TAIDE
      E allora?
      CHEREA
      Avevo paura che questa qui (indica Pitia) facesse la spia.
      TAIDE
      Cosa avevi fatto?
      CHEREA
      Una sciocchezza.
      PITIA
      Ah, una sciocchezza, spudorato! Ti sembra davvero una sciocchezza far 
      violenza a una vergine di nascita libera?
      CHEREA
      Credevo che fosse una schiava, come me.
      PITIA
      Una schiava! Mi trattengo a stento dallo strapparti i capelli, mostro! E 
      viene ancora a prenderci in giro!
      TAIDE
      Vuoi andartene di qui, pazza?
      PITIA
      Perché poi? Magari, se lo facessi davvero, dopo dovrei risarcirlo, questo 
      pendaglio da forca; soprattutto visto che afferma di essere tuo schiavo.
      TAIDE
      Ora smettiamola. Hai commesso un'azione indegna di te, Cherea; perché se 
      io un'offesa del genere la meritavo senz'altro, tu però non eri persona da 
      comportarti così. E adesso, accidenti, non so proprio che decisione 
      prendere per la ragazza: mi hai talmente sconvolto tutti i piani, Cherea, 
      che non posso più renderla ai suoi, come era giusto e come mi proponevo, 
      per trarne per me un sicuro vantaggio.
      CHEREA
      Io invece confido che d'ora in avanti tra noi fileremo in perfetto 
      accordo, Taide. Spesso da una vicenda del genere, per di più incominciata 
      male, è sorta una grande amicizia. Chissà che questo non sia accaduto per 
      volere di un dio?
      TAIDE
      Io, accidenti, sarei ben lieta di metterla così!
      CHEREA
      Anzi, te ne prego. Ti basti sapere solo questo: non l'ho fatto per 
      offenderla, ma perché ne sono innamorato.
      TAIDE
      Lo so, e proprio per questo ora ti perdono più volentieri. Non sono così 
      priva di umanità, né così inesperta da non conoscere la potenza 
      dell'amore, Cherea.
      CHEREA
      Che gli dèi mi assistano! Ora voglio bene anche a te, Taide.
      PITIA
      Allora, padrona, ora so che devi stare in guardia, per la miseria!
      CHEREA
      Non oserei mai!
      PITIA
      Non ti credo assolutamente!
      TAIDE (a Pitia)
      Smettila!
      CHEREA
      Ora ti prego di aiutarmi in questa faccenda, mi rimetto e mi affido al tuo 
      patrocinio, ti assumo come mio avvocato, Taide, ti scongiuro: se non potrò 
      sposarla, ne morirò.
      TAIDE
      Però, se tuo padre...
      CHEREA
      Cosa? Oh, sarà certamente d'accordo, purché costei sia di nascita libera.
      TAIDE
      Se vuoi aspettare un attimo, sta per arrivare qui il fratello della 
      ragazza; è andato a chiamare la balia che la nutrì quand'era piccola: 
      sarai presente tu stesso al momento del riconoscimento, Cherea.
      CHEREA
      Allora resto.
      TAIDE
      Non preferisci, nel frattempo, finché arriva, che aspettiamo in casa, 
      piuttosto che qui davanti alla porta?
      CHEREA
      Anzi, mi fa molto piacere.
      PITIA (a Taide)
      Ma che cosa stai combinando, di grazia?
      TAIDE
      Perché questa domanda?
      PITIA
      E me lo chiedi? Dopo quel che è successo, pensi di accogliere in casa 
      questo bel tomo?
      TAIDE
      Perché no?
      PITIA
      Da' retta a me, questo qui farà nascere un altro pandemonio.
      TAIDE
      Vuoi stare zitta, per favore!
      PITIA
      Mi sembra che tu la prenda sotto gamba, la sua impudenza.
      CHEREA
      Non farò niente, Pitia.
      PITIA
      Non lo credo, Cherea, salvo che non ti si affidi nulla.
      CHEREA
      Perché, Pitia, questa volta non sorvegli tu me?
      PITIA
      Io non avrei mai più il coraggio di affidarti qualcosa da sorvegliare, 
      accidenti, né di sorvegliare io te: va' in malora!
      TAIDE (vede Cremete che si avvicina)
      Sta arrivando il fratello, proprio al momento giusto.
      CHEREA
      Accidenti, sono fritto: te ne scongiuro, entriamo, Taide: non voglio che 
      mi veda per strada con questa roba addosso.
      TAIDE
      E perché mai? Forse te ne vergogni?
      CHEREA
      Proprio così.
      PITIA (sarcastico)
      Proprio così? Ma sentilo, la verginella!
      TAIDE (a Cherea)
      Va' avanti, io ti seguo. (a Pitia) Tu, Pitia, resta qui, per far entrare 
      Cremete. (Taide e Cherea entrano in casa)
       
      PITIA CREMETE SOFRONA
      PITIA
      Che cosa diavolo potrei escogitare ora, che cosa, per ripagare quel 
      maledetto che ci ha rifilato questo falso eunuco?
      CHEREA (a Sofrona)
      Vedi di sbrigarti, balia.
      SOFRONA
      Mi sbrigo.
      CHEREA
      Lo vedo, non avanzi di un passo!
      PITIA
      Hai già mostrato gli oggetti alla balia?
      CHEREA
      Tutti.
      PITIA
      Cos'ha detto, di grazia? Li ha riconosciuti?
      CHEREA
      A memoria.
      PITIA
      Mi dai una gran bella notizia, accidenti! Perché ho una gran simpatia per 
      quella ragazza. Entrate: è da un bel pezzo che la padrona vi aspetta in 
      casa. (Cherea e Sofrona entrano in casa. Pitia resta sola in scena) Ecco 
      che vedo avvicinarsi quel bel tomo di Parmenone: guarda come passeggia 
      tranquillo! Con l'aiuto degli dèi, mi auguro di tormentarlo come dico io. 
      Ora entro per accertarmi del riconoscimento: poi torno fuori a 
      terrorizzare quel maledetto. (entra in casa)
       
      PARMENONE PITIA
      PARMENONE
      Torno a vedere che cavolo sta combinando qui Cherea. Perché se ha agito 
      con astuzia, per gli dèi, quanta e quale gloria ne trarrà Parmenone! 
      Infatti, a voler tralasciare che gli ho procurato senza fastidi, senza 
      spese e senza fatica l'oggetto preziosissimo, ma rischiosissimo del suo 
      amore, la ragazza che amava, sottraendola a un'avida puttana, posso 
      vantare un altro merito, quello che considero il mio trionfo, l'aver 
      trovato cioè il modo di far conoscere per tempo a un giovane l'indole e i 
      costumi delle puttane, così che, una volta conosciute, le possa detestare 
      per sempre. Perché quando quelle sono fuori casa, sembra che non esista 
      nulla di più pulito, né di più elegante o raffinato, perché quando sono a 
      cena con l'amante, fanno le schizzinose. Vedere la loro sporcizia, il loro 
      squallore, la loro miseria, e come siano senza decoro, e fameliche, quando 
      se ne stanno a casa, e come divorino un tozzo di pane nero intinto nel 
      brodo del giorno prima; be', conoscere tutto questo è motivo di salvezza 
      per i giovani.
      PITIA (a parte)
      Accidenti, te le farò pagare care le tue parole e le tue azioni, 
      disgraziato: non ti sarai preso giuoco di noi impunemente. (ad alta voce, 
      fingendo di non averlo visto) In nome degli dèi, che azionaccia! Oh povero 
      ragazzo! Oh disgraziato Parmenone, che lo ha condotto qui!
      PARMENONE (tra sé)
      Che è successo?
      PITIA
      Mi fa pena: così, per non vedere, poveretta me, me ne sono scappata qui 
      fuori. Che lezione dicono di volergli dare! E non la merita?
      PARMENONE (tra sé)
      Perdìo, cos'è questo inghippo? Son forse rovinato? Andrò a vedere. 
      (rivolto a Pitia) Che accidenti è successo, Pitia? Che stai dicendo? Chi 
      riceverà una lezione?
      PITIA
      E hai il coraggio di chiedermelo, brutto sfrontato? Per ingannare noi hai 
      rovinato quel povero ragazzo che hai condotto qui al posto dell'eunuco.
      PARMENONE
      Ma perché? Cos'è accaduto? Parla.
      PITIA
      Te lo dirò: lo sai che la ragazza che è stata regalata oggi a Taide è una 
      cittadina libera di questa città? E che suo fratello è un notabile tra i 
      più in vista?
      PARMENONE
      No.
      PITIA
      Be', si è scoperto così: e questo povero disgraziato le ha fatto violenza. 
      Quando il fratello, che è un uomo che prende fuoco facilmente, l'ha 
      saputo...
      PARMENONE
      Che diavolo ha fatto?
      PITIA
      Prima di tutto lo ha miseramente legato...
      PARMENONE
      Come sarebbe, lo ha legato?
      PITIA
      Sì, e questo benché Taide lo scongiurasse di non farlo!
      PARMENONE
      Ma cosa mi racconti?
      PITIA
      E adesso minaccia di riservargli il trattamento che si suol riservare agli 
      adulteri: una cosa che io non ho mai visto e che vorrei non vedere.
      PARMENONE
      Con quale coraggio osa commettere una simile azione?
      PITIA
      Perché «simile»?
      PARMENONE
      Perché a te non sembra un'esagerazione? Sorprendere uno in adulterio in un 
      bordello? E quando mai s'è visto?
      PITIA
      Non saprei.
      PARMENONE
      E allora, perché lo sappiate, Pitia, affermo e confermo che quello è il 
      nostro padroncino.
      PITIA
      Cosa? Te ne scongiuro, è davvero lui?
      PARMENONE
      Che Taide non permetta che gli sia fatta violenza alcuna! Ma io cosa 
      aspetto a entrare?
      PITIA
      Attento a quel che fai, Parmenone, che potresti non giovare a lui e 
      rovinare te, perché credono che all'origine di quanto è successo ci sia 
tu.
      PARMENONE
      E allora che posso fare, poveretto me? Da dove devo cominciare? Ecco, vedo 
      il padrone vecchio che fa ritono dalla campagna. Devo dirglielo o no? 
      Glielo dirò, accidenti, anche se so di andare incontro a un grosso guaio; 
      ma bisogna che aiuti il ragazzo.
      PITIA
      Saggia decisione! Io rientro in casa: tu raccontagli per filo e per segno 
      com'è andata.
       
      IL VECCHIO PARMENONE
      VECCHIO (giungendo dalla campagna, parla tra sé)
      Avere vicina la campagna mi offre il vantaggio che non arrivo mai al punto 
      di detestare né i campi, né la città. Quando comincio ad averne 
      abbastanza, cambio residenza. Ma quello non è il nostro Parmenone? Sì, sì, 
      è proprio lui. (avvicinandosi) Chi stai aspettando, qui davanti alla 
      porta, Parmenone?
      PARMENONE (con aria di sorpresa)
      Chi è là! Ah, ben tornato padrone.
      VECCHIO
      Chi stai aspettando?
      PARMENONE (tra sé)
      Sono perduto: ho la lingua incollata al palato per la fifa.
      VECCHIO
      Allora, che c'è? Perché tremi? Stai bene? Dimmi!
      PARMENONE
      Vorrei anzitutto che tu giudicassi come stanno le cose, padrone: la colpa 
      di tutto quel che è accaduto, non è mia.
      VECCHIO
      Ma di che cosa?
      PARMENONE
      Domanda corretta: avrei dovuto raccontarti prima l'accaduto. Fedria ha 
      comperato un eunuco per farne dono a costei.
      VECCHIO
      Costei chi?
      PARMENONE
      Taide.
      VECCHIO
      Ha comprato? Accidenti, sono rovinato. Quanto l'ha pagato?
      PARMENONE
      Venti mine.
      VECCHIO
      È andata.
      PARMENONE
      Poi Cherea è innamorato di una suonatrice di flauto.
      VECCHIO
      Eh, cosa? È innamorato? Ma sa già che esistono le puttane? È venuto in 
      città? Un guaio dopo l'altro!
      PARMENONE
      Padrone, non guardar me! Non son stato io a istigarlo.
      VECCHIO
      Piantala di parlare di te! Io a te, pendaglio da forca, se mi resta da 
      vivere...! Ma prima raccontami svelto questa storia, comunque vada a 
      finire.
      PARMENONE
      È stato condotto a casa di Taide al posto dell'eunuco.
      VECCHIO
      Dell'eunuco?
      PARMENONE
      Proprio così. Poi lo hanno preso come adultero e lo tengono prigioniero lì 
      in casa.
      VECCHIO
      Sono morto.
      PARMENONE
      Pensa a che punto arriva la sfacciataggine delle puttane.
      VECCHIO
      Resta, per caso, qualche altro guaio o malanno che non mi hai ancora 
detto?
      PARMENONE
      È tutto.
      VECCHIO
      Cosa aspetto a fare irruzione là dentro? (entra in casa di Taide)
      PARMENONE
      Non c'è dubbio che questa faccenda mi procurerà un grosso guaio. Siccome 
      però era necessario farlo, mi consolo pensando che per causa mia anche a 
      questi qui capiterà qualcosa di brutto. Infatti era da molto che il 
      vecchio cercava un pretesto per dare loro una buona lezione: ora l'ha 
      trovato.
       
      PITIA PARMENONE
      PITIA (uscendo di casa, senza vedere Parmenone)
      Accidenti, non mi è mai capitata una cosa che desiderassi di più e da 
      maggior tempo di questa: per un equivoco il vecchio è venuto qui da noi. 
      Io sola me la ridevo, perché sapevo di cosa aveva paura.
      PARMENONE (tra sé, vedendo Pitia che esce)
      E adesso che succede?
      PITIA
      Ora vengo appunto a cercare Parmenone. Ma dove diavolo è?
      PARMENONE (tra sé)
      Questa qui cerca me.
      PITIA
      Eccolo, lo vedo: andrò da lui. (si avvicina ridendo)
      PARMENONE
      Che c'è, stupida? Che vuoi? Perché ridi? Continui?
      PITIA
      Sono morta: poveretta me, sono sfinita dal gran ridere che mi sto facendo 
      alle tue spalle.
      PARMENONE
      E perché?
      PITIA
      E me lo chiedi? Accidenti, non ho mai visto, né rivedrò mai, uno più 
      stupido di te. Ahiahi, non ce la faccio a raccontare quante risate hai 
      scatenato lì dentro [facendo entrare il vecchio che picchiava come fanno i 
      vecchi]. E pensare che prima ti avevo scambiato per uno furbo e astuto. Ma 
      senti, era necessario che tu te le bevessi subito le cose che ti ho detto? 
      Non ti bastava di averlo indotto a commettere quall'azionaccia, il 
      giovanotto? E che bisogno c'era di denunciarlo anche al padre, quel 
      poveretto? Cosa credi che abbia provato il padre quando ha visto il figlio 
      con quella roba indosso? Che c'è? Lo capisci che sei un uomo morto?
      PARMENONE
      Ehi, che cosa stai dicendo, carogna? Mi hai mentito e ancora ridi? Ti è 
      sembrata una cosa spiritosa ridere alle mie spalle, sciagurata?
      PITIA
      Tanto!
      PARMENONE
      A patto che tu la passi liscia...!
      PITIA
      Davvero?
      PARMENONE
      Te la farò pagare, per la miseria!
      PITIA
      Lo credo: ma quel che minacci, Parmenone, forse potrà accadere nel futuro. 
      Nel presente sarai impiccato tu, che rendi «famoso» un ragazzino sciocco, 
      inducendolo a commettere delitti e poi lo denunci: entrambi, padre e 
      figlio, sono intenzionati a punirti esemplarmente.
      PARMENONE
      Sono finito.
      PITIA
      Questo è il giusto riconoscimento per i tuoi uffici: me ne vado. (rientra 
      in casa)
      PARMENONE
      Povero me, oggi con la mia denuncia rischio di fare la fine del topo.
       
      GNATONE TRASONE PARMENONE
      GNATONE (entra con Trasone)
      E adesso? Con quali speranze o prospettive veniamo qui? Cos'hai in mente, 
      Trasone?
      TRASONE
      Io? Di arrendermi a Taide e fare quel che mi ordinerà.
      GNATONE
      Cioè?
      TRASONE
      Sono forse da meno di Ercole, che fu schiavo di Onfale?
      GNATONE
      L'esempio è ben trovato. (a parte) Magari la vedessi Onfale, che ti 
      pettina la testa con uno zoccolo! (ad alta voce) Ma la porta di casa di 
      Taide ha cigolato.
      TRASONE
      Sono perduto: che guaio è mai questo? (scorge Cherea) Questo non l'avevo 
      mai visto prima: perché corre fuori tanto in fretta?
       
      CHEREA PARMENONE GNATONE TRASONE
      CHEREA (esce allegro senza scorgere nessuno)
      Ehilà, gente, esiste oggi un uomo più felice di me? Nessuno, accidenti, 
      perché gli dèi hanno manifestato in me tutta la loro potenza facendomi 
      piovere addosso un mare di benefici.
      PARMENONE (a parte)
      Perché è tanto allegro?
      CHEREA (lo vede)
      Oh, caro Parmenone, che hai escogitato, avviato e perfezionato tutti i 
      miei piaceri, sai a quale punto arriva la mia gioia? Sai che si è scoperto 
      che la mia Panfila è di nascita libera?
      PARMENONE
      L'ho sentito.
      CHEREA
      Sai che è la mia promessa?
      PARMENONE
      Ben fatto, che gli dèi mi assistano!
      GNATONE (a voce bassa a Trasone)
      Ma lo senti quel che sta dicendo questo qui?
      CHEREA
      Inoltre poi son contento che la storia d'amore di mio fratello Fedria 
      proceda bene; ormai siamo una famiglia sola: Taide si è raccomandata a 
      nostro padre, si è affidata alla nostra protezione.
      PARMENONE
      Dunque Taide è tutta di tuo fratello?
      CHEREA
      Certo.
      PARMENONE
      Allora c'è un altro motivo per essere allegri: il soldato sarà cacciato 
      fuori.
      CHEREA
      Procura di avvisare al più presto mio fratello, dovunque egli sia.
      PARMENONE
      Andrò a vedere se è in casa. (entra in casa)
      TRASONE (a voce bassa, a Gnatone)
      E allora, Gnatone, nutri ancora qualche dubbio sul fatto che ora sono 
      rovinato per sempre?
      GNATONE
      Nessuno, credo.
      CHEREA
      Cosa celebrare in primo luogo e lodare sopra ogni cosa? Lui che mi ha 
      consigliato di farlo, o me che ho avuto il coraggio di mettermici, o forse 
      è meglio ringraziare la dea Fortuna che ha diretto le operazioni e che in 
      un sol giorno ha condotto a buon fine tante e tanto importanti faccende, o 
      piuttosto l'allegria e l'arrendevolezza di mio padre? O Giove, conservaci, 
      te ne scongiuro, questi benefici!
       
      FEDRIA CHEREA TRASONE GNATONE
      FEDRIA (tra sé, uscendo di casa)
      Per gli dèi del cielo, quel che mi ha raccontato or ora Parmenone ha 
      dell'incredibile! Ma dov'è mio fratello?
      CHEREA
      Eccolo qua.
      FEDRIA
      Son contento.
      CHEREA
      Ci credo. Non c'è un essere al mondo più degno d'amore della tua Taide, 
      fratello: è un vero appoggio per tutta la nostra famiglia.
      FEDRIA
      Figurati, e lo dici a me?
      TRASONE (in disparte, con Gnatone)
      Sono perduto, meno speranze ho e più sono innamorato. Ti scongiuro, 
      Gnatone, le mie speranze sono riposte in te.
      GNATONE
      Che vuoi che faccia?
      TRASONE
      Vedi di ottenere con preghiere e con denaro che almeno in parte possa 
      ancora frequentare Taide.
      GNATONE
      È difficile.
      TRASONE
      Basta che tu lo voglia, ti conosco. Se lo farai, chiedimi qualsiasi dono o 
      ricompensa: quel che chiedi avrai.
      GNATONE
      Davvero?
      TRASONE
      Davvero.
      GNATONE
      Se ci riesco, chiedo che la tua casa, che tu ci sia o no, per me sia 
      aperta, cosicché io abbia sempre un posto a tavola anche senza invito.
      TRASONE
      Te lo prometto.
      GNATONE
      Ci proverò.
      FEDRIA (sentendoli parlare)
      Di chi è la voce che sento? Oh, Trasone.
      TRASONE (avvicinandosi ai due fratelli)
      Salute a voi.
      FEDRIA
      Forse tu non sai quel che è successo qui.
      TRASONE
      Lo so.
      FEDRIA
      E allora come mai circoli da queste parti?
      TRASONE
      Perché confido in voi.
      FEDRIA
      Sai quanto puoi fidarti? Soldato, te lo dico chiaro e tondo: se d'ora in 
      avanti ti incontrerò in piazza, dimmi pure «cercavo un altro», «passavo di 
      qui per caso»: sei finito.
      GNATONE
      Ehilà, non è così che si fa.
      FEDRIA
      Ho detto.
      TRASONE
      Non sapevo che foste così arroganti.
      FEDRIA
      Sono così.
      GNATONE (rivolto ai due fratelli)
      Prima ascoltate due parole: se quel che vi dirò vi garberà, fatelo.
      CHEREA
      Sentiamo.
      GNATONE (a Trasone)
      Tu fatti un po' in là, Trasone. (sottovoce a Cherea e a Fedria) In primo 
      luogo vorrei proprio che entrambi vi convinceste che tutto quel che faccio 
      lo faccio soprattutto per me; però se questo giova anche a voi, sarebbe 
      una stupidaggine per voi non starci.
      FEDRIA
      Di che si tratta?
      GNATONE
      Credo che dovreste accogliere in casa il soldato rivale.
      FEDRIA
      Come? Accoglierlo?
      GNATONE
      Pensaci un attimo: tu, Fedria, accidenti, te la spassi con lei come ti 
      pare (perché ti piace parecchio spassartela), ma hai poco da offrirle, 
      mentre Taide necessariamente esige molto. Perché tu possa far fronte a 
      tutte le esigenze del suo amore senza spendere, non c'è nessuno che faccia 
      al caso tuo meglio di lui. (indica Trasone) In primo luogo ha di che dare 
      e nessuno è più generoso di lui. È un farfallone, stupido, lento, uno che 
      russa notte e giorno: mica hai da temere che la donna se ne innamori: 
      potrai cacciarlo via quando vorrai.
      CHEREA (a Fedria)
      Che facciamo?
      GNATONE
      Inoltre, cosa anche più importante, a mio avviso, nessuno riceve meglio, 
      spontaneamente e più generosamente.
      CHEREA
      Sarebbe strano che non ci accordassimo con lui.
      FEDRIA
      Lo penso anch'io.
      GNATONE
      Fate bene. Ma vi prego ancora di una cosa, che accogliate anche me nella 
      vostra compagnia: è già troppo tempo che sto a voltare sassi.
      FEDRIA
      Ti accogliamo.
      CHEREA
      E volentieri.
      GNATONE
      Ed io in cambio, cari Fedria e Cherea, ve lo servo in tavola (indica 
      Trasone) pronto da divorare e da sbeffeggiare.
      CHEREA
      Mi va.
      FEDRIA
      Se lo merita.
      GNATONE (rivolto a Trasone)
      Quando vuoi, avvicinati pure, Trasone.
      TRASONE (avvicinandosi trepidante)
      Di grazia, che si fa?
      GNATONE
      Perché? Questi non ti conoscevano: dopo che ho rivelato loro le tue 
      abitudini e ti ho lodato secondo i tuoi pregi e i tuoi meriti, li ho 
      convinti.
      TRASONE
      Ben fatto! Te ne ringrazio davvero. D'altronde non sono mai stato in 
      nessun posto senza che tutti mi apprezzassero.
      GNATONE (a Fedria e a Cherea)
      Ve lo dicevo che era un campione di finezza ateniese?
      FEDRIA
      Le tue promesse non erano eccessive. Venite per di qua (entrano tutti in 
      casa di Taide)
      CANTORE
      E voi statevi bene e applaudite!